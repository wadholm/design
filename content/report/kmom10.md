---
Title: Kmom10
Description: Part 10
Template: kmom
---

Kursmoment 10
==================

För projektet i kursen ska vi skapa en webbplats till en av de tre alternativa kunderna vi har fått välja på. Jag har valt att göra en webbplats för kund 2; Art Ist. Min artist är en ung country musiker från Nashville, Tennessee. 

**Uppdrag 1. Webbplats**  
Jag väljer att ta en kopia av min portfoliomapp när jag skapar min nya webbplats, för att behålla strukturen, säkerställa att npm fungerar och ha en style-grund att jobba med. Utöver min första sida skapar jag en about-sida samt en highlight-sida. Från portfolio-strukturen har jag en 404-sida om något går fel samt en _meta.md för metainformation. 

Jag har valt att använda mig av en hero-bild för min webbplats, en gitarr som spelas, en elgitarr för mitt första tema och en akustiskgitarr i annan färgskala för mitt alternativa tema(uppdrag 4). 

Webbplatsen har en egen loga och favicon. Logan har jag ritat själv i gimp; en tecknad gitarr, och faviconen föreställer denna loga mot en svart bakgrund. Tillsammans med artistnamnet högst upp i min header ska dessa återge en handskriven och hantverksmässig känsla. 

Footern innehåller rimlig standardinformation, den består utav länkar till artistens instagram, facebook fanpage, spotify samt länken till att byta tema från mörkt till ljust. Alla förrutom den sist nämnda länken är döda länkar. 

För min navigering har jag använt grundstrukturen från portfoliosidan, den fungerar väl för både desktop och mobilanvändning. 

Innehållet är relevant för kundens önskemål. Jag använder Cimage för att bland annat få rätt storlek på de bilder som finns på webbplatsen. 
Texten som finns på webbplatsen har jag skrivit själv samt ett citat som kommer från country legenden; Waylon Jennings. 

I min about-sida har jag skrivit en kort musikaliskbiografi om min artist, den berättar om hans musik och vad som influerar honom, samt information om tidigare och kommande projekt. Till det har jag valt bilder som tillsammans med texten berättar en historia om artisten. 

**Uppdrag 2. Tema**  
För att skapa temat för webbplatsen valde jag att jobba utifrån grunden från portfoliomappen. Temat använder Sass. Min Sass-kod är uppdelad i flera moduler, för att förenkla uppdateringar och att kunna byta mellan teman. Jag har en bas mapp som innehåller moduler som gäller för samtliga teman och där jag importerar fonter. Jag har olika moduler beroende på valt tema; mörkt eller ljust. Genom att jobba med variabler för att bestämma färger var det enkelt att implementera uppdrag 4 senare under projektets gång. 
För mitt original tema har jag valt att jobba med en akromatisk färgpalett med rött som accentfärg. 
Inspirationen från temat kommer från min artists hemstad Nashville och dess paradgata ”Music Row”; ett historisk distrikt som huserar skivbolag, inspelningsstudior och barer och känns igen för deras karakteristiska neonskyltar. Genom att sätta text-shadow på länkar skapar jag en neoneffekt för att efterlikna dessa neonskyltar. Jag har jobbat mycket med min design, jag har satsat mycket på att jobba med grid för att skapa en balans på webbplatsen. Jag vill att den ska kännas snygg, modern och genomarbetad. På about-sidan finns längst ner en länk till en dold sida, där jag mer ingående beskriver min design. 

**Uppdrag 3. Responsivitet och tillgänglighet**  
För uppdrag 3 skulle vi se till att vår webbplats ser bra ut från en mobil samt ha god tillgänglighet(accessibility). 
Jag tycker personligen responsivitet är väldigt viktigt, idag surfar många användare endast från en mobiltelefon och vikten av att mobila sidor är välfungerande är större än någonsin. Jag har valt att jobba med CSS-grid för att bygga upp min webbplats och dess olika delar. När skärmstorleken minskar ändrar jag griden och hur elementen placeras på dessa, elementen centreras och de flesta tar upp en helsidas bredd för att det ska vara lättläsligt och fortsatt vara rimliga storlekar, text med bilder läggs i några av fallen bredvid varandra. Jag minskar även textstorlek. Jag har lagt ner mycket jobb på att responsiviteten ska fungerar väl. Alla bilder förutom min loga anpassas i storlek med hjälp av Cimage och picture/scrset. Logan vill jag ska behålla samma storlek även i mobilvy, den är liten fån början och jag vill att den ska synas ordentligt när skärmstorleken minskas. På min about-sida har jag byggt ett bildgalleri likt en ”tavelvägg” och dess responsivitet har varit en utmaning. Vid min brytpunkt när skärmstorleken blir 767 pixlar eller mindre så väljer jag att dölja alla bilderna på about-sidan förutom en för att behålla integriteten på sidan och att den fortsatt ser bra ut och är enkel att manövrera. Jag har även valt att använda en ny herobild för mindre skärmar, samma motiv men som är anpassat för avlånga mobilfönster. 
Tillgängligheten fungerar väl på min webbplats och den och alla dess undersidor får 100 i accesibility när man genererar rapporter från Lighthouse-verktyget via DevTools. Min webbplats har färgblindhet i åtanke, då den är redan går i ett akromatiskt färgschema. Jag har även testat sidorna i Toptal – Colorbild Web Page Filter för att säkerställa detta. 

**Uppdrag 4. Tema alternativt**  
Som tidigare nämnt har jag skapat ett alternativt tema för min webbplats. Min första tema är mörkt så för största effekt och kontrast är mitt alternativa tema ljust och i färg. Jag har valt att jobba med ett annat typsnitt, brödtexten är bytt till en serif för att förmedla en mer historisk, klassisk känsla. Jag satsar mycket på skuggor för att skapa djup och rymd på webbplatsen. Jag är nöjd med balansen på sidan och vill också behålla vissa återkommande element så man fortfarande känner igen sig, därför har jag valt att behålla det mesta av hur mitt grid är uppbyggt. Färgpaletten går i beigea toner med en blå accentfärg som jag plockar upp från den nya herobilden jag använder för det alternativa temat. Herobilden föreställer en akustiskgitarr och min inspiration för det ljusa temat kommer just från akustisk musik, min artists sydstatsarv och livet på landet, vilket jag tycker passar min artists profil väl. För att öka kontrasten mellan mina teman har jag valt att vända på justeringen av text och bilder, det livar upp och skapar en intressant effekt. Detta tema finns också mer djupgående utvecklat på den dolda sidan under rubriken; Alternativt tema. 

**Uppdrag 5. Analys aktuell webbplatsdesign**  
För uppdrag 5 skulle vi skriva en analys där vi undersöker aktuella trender inom webbplatsdesign. Jag valde att analysera tre företag som är återförsäljare av skönhetsprodukter inom kategorin e-handel. Jag valde att analysera olika designelement och principer på de valda webbplatserna och undersöka om jag hittade gemensamma design principer som implementerades. Det som sidorna hade gemensamt tydde således på en pågående trend och de resultaten kungjordes. Analysen finns i min portfolio-sida under content/analysis/10_webbplatsdesign.md. 

**Uppdrag 6. Analys valfri**  
För uppdrag 6 blev vi ombedda att göra en analys för organisationen Valfrihet på den webbplats vi själva skapat för detta projekt. Vi skulle göra analys utifrån de analysteman vi tidigare gjort under kursens gång. Jag kände att jag redan diskuterat i längd de färg och typsnittsval jag gjort på webbplatsen så därför valde jag bort analysen Färg. Jag valde bort analysen bilder och laddningstid då min sida inte kändes tillräckligt komplex för att det skulle bli en spännande analys. Jag bestämde mig för att göra analysen designelement och principer. Det kändes som en nyttig övning att objektivt se över sin webbplats och hur den använder designelement och om det potentiellt skulle bidra till att jag gjorde vissa ändringar inför inlämningen av projektet. Det är svårt att analysera något man själv gjort, absolut när man är så inne i det som strax innan projektinlämning men jag gjorde mitt bästa. I min analys blev jag medveten om designprinciper jag använt mig av och varför, det blir tydligt vad jag lägger vikt vid och vad jag är extra nöjd med. Struktur, balans och grid har varit mina ledord för detta projekt och blev så även för slutsatsen av min analys.  


Jag är nöjd med mitt projekt och vad jag åstadkommit. Det har varit ett mycket roligt projekt att jobba med. Jag har inte haft några större svårigheter med projektet, den stora utmaningen ligger i att få ihop designen på alla plan, det kan vara väldigt subjektivt trots att det finns tydliga regler att gå efter. Jag började med att skissa upp min design på papper, jag la mycket tid på layout och grid för min webbplats, för sedan kunna avsluta med finlir. Att jobba strukturerat är något jag lärt mig under kursens gång och har varit till stor hjälp för arbetet med mitt projekt. Jag har valt att lägga ner mycket tid på mitt projekt då jag ville skapa en webbplats jag kan vara nöjd med. Jag uppskattar en genomarbetad design som det syns att man lagt ner både arbete och eftertanke på, och det är vad jag eftersträvat med detta projekt. Det har varit väldigt nyttigt att skriva det två analyserna för projektet, det är en viktig del av våra studier och något jag behöver öva och bli bättre på, och ser en tydlig förbättring för varje analys vi får jobba med. De största utmaningarna har kommit när jag jobbat med grid och försökt placera ut element som jag vill på sidan, både about-sidan samt min header har jag fått kämpa med. Jag har fått lära mig mer om CSS-grid och hur man kan jobba med olika tekniker, och är nöjd med mitt resultat! Jag tycker projektet vi fått jobba med för att examinera kursen Teknisk Webbdesign och användbarhet har varit mycket bra och fullt rimligt för att påvisa vad vi lärt oss under kursens gång.  

Jag är mycket nöjd med kursen ”design”, det har varit en mycket intressant och lärorik kurs. Jag har verkligen uppskattat materialet, föreläsningarna både från Niklas och Emil har varit mycket bra och en trygghet inför varje veckas kursmoment. Boken ”The Priciples of Beautiful Web Design” har varit mycket informativ, jag har gått tillbaka till den under projektets gång och kommer med största sannolikhet titta tillbaka i den fortsatt framåt, en mycket bra bok! Dbwebb guiden har varit mycket bra att kunna följa och återkomma till vid funderingar, och vi har fått många nya nyttiga verktyg att använda under kursens gång. 
Då vi skriver många analyser både under kursens gång samt två stycken för projektet hade jag uppskattat lite mer vägledning för dessa, kanske något extra läsmaterial eller om man kan få någon typ av feedback på dem vid rättning av kursmomenten, för att säkerställa att man skriver på rätt sätt, men är övertygad om att det kommer mer på detta längre fram under programmets gång. Jag är jättenöjd med kursen, jag tycker jag har lärt mig så mycket, konkreta tekniker, tillgänglighet och dess förbättringsmöjligheter samt tankesätt kring konceptet god design. Jag kommer absolut rekommendera kursen till dem i min närhet. Jag är mycket nöjd med kursen och vad vi lärt oss, jag ger kursen 9 av 10 i betyg. 


